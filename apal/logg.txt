Logg for cideren Åpål.
***********************************************


2016-09-27
------------------------------
Bygging av eplepresse.


2016-09-28: B-day
---------------------
Tidlig avreise fra jobb ble avtalt for å rekke å omgå alle eventuelle problemer i forbindlse med en ukjent og ny verden: for å lage cider er blandt annet pressing av epler en vesentlig og potensielt trøblete prosess. Eplepressen initiert tidligere i uken måtte ferdigstilles. Dette innebar i hovedsak å borre hull i en langpanne og koble på en slangekobling for avrenning av presset saft. Utgangspunktet var ca 30 kg epler (70% rød gravenstein, 15% gul gravenstein og 15% aroma) fra Trond Kirkestuens eplegård i Gvarv. 

Opprinnelig var tanken å først mose eplene ved bruk av en Philips blender. Dette viste seg fort utilstrekkelig, og brygger Knut kjørte hjem til leiligheten på Nidarvoll for henting av Kenwood kjøkkenmaskin med medfølgende foodprocessor. Raspebladet ble benyttet her, og hadde stor suksess. 

Etter litt innkjøringsiterasjoner ble det bestemt at plater (i dette tilfellet kjøkkenskjærefjøler) gjorde en bedre pressejobb enn ristene vi hadde utarbeidet. Pressingen kom etterhvert godt i gang, og rundt klokken 19 var ca 20 liter saft presset ferdig. Det bemerkes at saften (og eplene) rakk å mørkne endel som følge av oksidering. Smaken var det ingenting å utsette på, så vi velger å tro at det også er tilfellet på det endelige resultatet. Mer research bør gjøres på emnet før neste ciderbrygging igangsettes.

På grunn av endel grums i den pressede saften ble det bestemt å sile den. Saften ble overført fra hyttekjelen (kokekjele) til gjæringsdunken midlertidig, og gjennom en silikonslange med et endepåmontert filter (Bazooka), før tilbakeføring til hyttekjelen igjen. Dette fjernet betydelige mengder grums. I prosessen har antakeligvis mer oksygen blitt tilsatt, spesielt i forbindelse med skvulpende tilbakeføring til hyttekjelen.

Pasteurisering av to kjeler ble igangsatt: hyttekjelen med mesteparten av eplemosten og en liten gryte med en liten slant eplemost for aktivering av gjæren. pH på mosten ble avlest til ca 3.7, noe som regnes innenfor akseptabel surhet.

En pakke á 5g Fermentis SafCider ble tilsatt den pasteuriserte eplemosten i den lille gryten, sammen med en bitteliten klype av gjærnæringen. 




Tre Ingeniører og En Sykepleier er herved også cidermakere. 
