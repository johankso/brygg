På telemarksgården Kjørkjestugu i frukthovedstaden Gvarv dyrkes det epler for eplesultne mennesker over hele landet. Åpål er et artig ord som på lokaldialekt brukes om planten epletre. Ordet brukes nok svært flittig av sjefsbonden Trond selv, da omlag 200 tonn epler årlig betyr endel epletrær. Snart vil det nok også brukes flittig av mennesker i alle verdensdeler, da det nå også er navnet på den nye cideren til Tre Ingeniører og En Sykepleier. Cideren består i hovedsak av tradisjonelle norske gravensteinsepler, i både rød og gul variant, ispedd noen få aromaepler. Åpå er en hyllest til den norske eplehøsten og til Norge som eplenasjon!
